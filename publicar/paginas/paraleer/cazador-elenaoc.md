---
titulo: "El caçador d' estrelles"
subtitulo: "Prólogo de la traductora al catalán, la escritora Elena O'Callaghan i Duch"
---
{{ imágen paraleer/cazador03.png posición: izq }}PRÒLEG

Vaig començar a llegir aquesta novel•la quan encara era un munt de papers que
el seu autor m’anava passant, full per full, a mesura que anava corregint i
numerant les pàgines per tal que no es traspaperessin. Érem dins la khaima,
sota un aclaparador sol de migdia, al desert del Sàhara. Ajaguts entre
coixins i estores, jo anava llegint, tot desgranant paraula per paraula
aquesta narració en la seva versió original en castellà.

La lectura d’aquell manuscrit em va enganxar de seguida. Val a dir que el fet
de poder llegir la narració al mateix marc geogràfic en què es desenvolupava
la història que tenia entre les mans, era tot un privilegi del qual jo era
molt conscient en aquells instants.

Després de la lectura dels dos primers capítols, i coneixent la intenció de
l’autor de presentar-lo al premi Alandar, li vaig anunciar que guanyaria. No
va ser una qüestió de bruixeria. Tampoc no es tractava d’una qüestió
estrictament literària (val a dir que si el llibre estigués mal escrit, si la
història no enganxés, no hi hauria res a fer. Tractant-se, però, d’una obra
d’en Ricardo, això era inconcebible). La qüestió era més profunda.

Coneixia el vincle de l’autor amb la causa sahrauí. No tan sols era un vincle
afectiu, com el que es crea quan algú té a casa algun dels 10.000 infants que
cada estiu han de sortir dels camps de refugiats per evitar els infernals
cinquanta graus de temperatura. La seva implicació amb aquest poble va molt
més enllà. Aquest llibre n’és una mostra, a més d’altres iniciatives
culturals en aquest sentit.

En Ricardo ha vessat el seu cor en aquesta obra, sense deixar de banda el
rigor literari al qual ens té acostumats. Ha sabut vestir literàriament una
tragèdia humana que ja fa massa anys que dura i davant la qual no podem
quedar indiferents.

No cal que m’estengui en descripcions. L’autor ho explica molt bé en les
pàgines de la seva narració, impregnades de sensibilitat i bellesa, sense que
això traeixi la seva última intencionalitat: parlar d’aquest poble.

És en aquest sentit que m’adhereixo a la seva proposta i considero un
privilegi haver pogut fer aquesta traducció. Per a mi no ha estat tan sols un
plaer literari (que ho ha estat), ni una demostració d’amistat vers l’autor.
Per a mi, ha suposat aportar un minúscul gra de sorra, mai millor dit, a una
causa que considero de justícia social: recordar al món que els sahrauís són
allà, que continuen resistint un exili forçat amb una dignitat encomiable,
mereixedora que algun s’acompleixi dia el seu just somni: retornar als
territoris que els van ser arrabassats per la violència i per força de les
armes.

Elena O’Callaghan i Duch(Escriptora, pertanyent al col•lectiu Escritores por
el Sahara)

* * *

[> Volver al libro](/mislibros/cazador)

